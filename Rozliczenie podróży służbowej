Rozliczenie podróży służbowej

Praktyka gospodarcza wywołuje często konieczność wyjazdów służbowych, czy to samego przedsiębiorcy, czy też jego pracowników. Część wydatków związanych z podróżą służbową może być zaliczona do kosztów podatkowych, a tym samym podlegać ujęciu w KPiR. Zgodnie z rozporządzeniem w sprawie prowadzenia podatkowej księgi przychodów i rozchodów, zapisów dotyczących kosztów podróży służbowej, w tym również diet właściciela oraz osób z nim współpracujących, dokonuje się przez tzw. rozliczenie podróży służbowej na podstawie sporządzonego dowodu wewnętrznego.
Dane na rozliczeniu podróży służbowej

Dokument ten powinien zawierać przede wszystkim dane takie jak:
imię i nazwisko osoby odbywającej podróż służbową, stanowisko pracownika,
cel podróży,
miejsce wyjazdu,
nazwa miejscowości docelowej,
liczba godzin i dni przebywania w podróży służbowej,
data i godzina wyjazdu oraz powrotu,
stawka i wartość przysługujących podróżującemu diet krajowych i/lub diet zagranicznych,
informacje o stosowanych podczas podróży środkach lokomocji,
sumę poniesionych kosztów (w praktyce najlepiej z podziałem na koszty przejazdu wynikające bezpośrednio z dokumentów zakupowych, koszty przejazdu - ryczałt lub koszty przejazdu - kilometrówka jeżeli wyjazd dotyczy samego przedsiębiorcy, koszty noclegów wynikające bezpośrednio z dokumentów zakupowych, koszty noclegów - ryczałt i inne).
Do sporządzonego rozliczenia należy dołączyć dokumenty potwierdzające poniesienie wydatku (faktury lub rachunki). Jeżeli w konkretnym przypadku wyjazdu służbowego pracownika pozyskanie rachunku lub faktury w celu udokumentowania poniesionego faktycznie wydatku nie było możliwe, pracownik powinien złożyć pisemne oświadczenie o dokonanym wydatku i przyczynach braku jego udokumentowania.
Wydatki objęte ryczałtem, jak również koszty przejazdu własnym samochodem pracownika nie wymagają udokumentowania fakturami.
Ryczałt tylko dla pracowników - kiedy go wyliczać?

Zobacz też:
Jak rozliczać delegację krajową przedsiębiorcy?
Ujmowanie delegacji w KPiR - jak prawidłowo rozliczyć?
W przypadku niektórych wydatków, szczególnie, gdy pracodawca nie zapewnia pracownikowi podstawowych świadczeń związanych z wyjazdem służbowym, przepisy przewidują możliwość ubiegania się o zwrot poniesionych przez pracownika wydatków. Zwrot jest limitowany postanowieniami ustawy.
Ryczałt na nocleg

W przypadku, gdy pracownik nie miał zapewnionego przez pracodawcę noclegu, nie przedłożył również dokumentów (faktur, rachunków), może otrzymać zwrot części kosztów - tzw. ryczałt za nocleg, który za 1 nocleg wynosi odpowiednio:
podróż krajowa 150% diety krajowej - 45 zł,
podróż zagraniczna - wysokość ryczałtu zależy od limitu hotelowego dla danego kraju.
Zgodnie z § 8 pkt 4 rozporządzenia w sprawie należności przysługujących pracownikowi zatrudnionemu w państwowej lub samorządowej jednostce sfery budżetowej z tytułu podróży służbowej ryczałt za nocleg przysługuje, jeżeli trwał on dłużej niż 6 godzin i odpoczynek odbywał się między godziną 21:00 a 7:00. Pracodawca może odmówić wypłacenia ryczałtu za nocleg w przypadku, gdy był on bezpłatny, odbywał się w czasie przejazdu lub kiedy uzna, że pracownik mógł wrócić w ciągu dnia.
Ryczałt za przejazdy komunikacją miejską

Ryczałt za każdą dobę przebywania pracownika w podróży służbowej na pokrycie kosztów dojazdu środkami komunikacji miejskiej wynosi:
podróż krajowa - 20% diety krajowej - 6 zł,
podróż zagraniczna - 10% diety zagranicznej.
Jednak ryczałt na przejazdy miejscowe nie przysługuje, jeżeli pracownik:
odbywa podróż służbowym lub prywatnym pojazdem samochodowym, motocyklem lub motorowerem,
ma zapewnione bezpłatne dojazdy,
nie ponosi kosztów związanych z przejazdami komunikacją miejską,
na wniosek pracownika pracodawca zgodził się udokumentowane (biletem, fakturą) wydatki pokryć ze środków firmowych,
w danej miejscowości nie funkcjonuje komunikacja miejscowa.
Ryczałt za wyjazd prywatnym samochodem pracownika

Gdy pracownik w podróż służbową wyjeżdża prywatnym autem, ma prawo do zwrotu kosztów na podstawie ryczałtu samochodowego wyliczanego na podstawie kilometrówki (§ 3 pkt 4 rozporządzenia) według schematu:
liczba rzeczywiście przejechanych w celach służbowych kilometrów
x ustawowa stawka za 1 km
Zwrot kwoty wynikającej z limitu ryczałtu samochodowego może stanowić koszt pracodawcy.
Wszystkie należności wypłacone ponad limit wynikający z ustawowej stawki na 1 km nie stanowią kosztu uzyskania przychodu przedsiębiorcy.
Ograniczenie zwrotu wydatków na podróż służbową

Zatrudniający pracowników ma prawo określić w wewnętrznym regulaminie firmy (lub bezpośrednio w umowach w przypadku pracowników zatrudnionych na podstawie umów cywilnoprawnych) indywidualne stawki diet i ryczałtów. Przy stawkach dotyczących diet pracodawca musi jednak pamiętać, że zgodnie z Kodeksem pracy (art. 77 § 4) nie mogą być one niższe niż dieta z tytułu podróży służbowej na obszarze kraju, którą podają przepisy rozporządzenia MPiPS wykonawczego do ustawy.
Pracodawca ma prawo ustalić wyższe niż obowiązujące w przepisach limity, jednak na uwadze musi mieć wówczas fakt, że nadwyżka zwróconych pracownikowi wydatków związanych z podróżą służbową ponad limit nie będzie stanowiła dla firmy kosztów podatkowych.
Istotne uzasadnienie poniesionego kosztu

Przedsiębiorcy powinni mieć na uwadze, że w razie kontroli może zaistnieć konieczność uzasadnienia delegacji. Na wypadek, gdyby przedstawiciele kontroli domagali się od podatnika wyjaśnień, warto wraz z rozliczeniem delegacji przechowywać dowody, które potwierdzą nasz wyjazd w celach służbowych. Niektóre z nich, jak bilety (z datą i godziną przejazdu), faktury za nocleg stanowią jednocześnie dowody księgowe, więc ich przechowywanie jest oczywiste. Dodatkowo jednak można przechowywać korespondencję z klientem, kontrahentem w sprawach związanych właśnie z wyjazdem, foldery czy umowy podpisane podczas pobytu w delegacji. Dodatkowo w przypadku wyjazdów na szkolenia czy targi przedsiębiorca powinien posiadać faktury lub rachunki za wstęp, potwierdzające cel wyjazdu.
Data rozliczenia podróży służbowej

Rozporządzenie ministra pracy i polityki społecznej (§ 5 pkt 1) dotyczące krajowych podróży służbowych wyznacza 14 dni od dnia zakończenia tej podróży do jej rozliczenia. Taką też zasadę przyjęto stosować w przypadku podróży służbowych zarówno pracownika, jak i samego przedsiębiorcy.
